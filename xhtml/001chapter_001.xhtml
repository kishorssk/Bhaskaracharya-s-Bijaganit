<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>Bhaskaracharya's Bijaganit and its Translation</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-001">
		<h1 class="level1-title" epub:type="title">Invocation and Introduction</h1>
		<p class="verse">उत्पादकं यत् प्रवदन्ति बुद्धेर् अधिष्ठितं सत् पुरुषेण सांख्याः।<br />व्यक्तस्य कृत्स्नस्य तदेकबीजम् अव्यक्तमीशं गणितं च वन्दे ॥ १ ॥</p>
		<p class="verse">पूर्वं प्रोक्तं व्यक्तमव्यक्तबीजं<br />
			प्रायः प्रश्ना नो विनाऽव्यक्तयुक्त्या। <br />
			ज्ञातुं शक्या मन्दधीभिर्नितान्तं<br />
		यस्मात् तस्माद् वच्मि बीजक्रियां च ॥ २ ॥</p>
		<section class="level2 unnumbered" id="id-001.1">
			<h2 class="level2-title" epub:type="title">१. धनर्णषड्विधम् ।</h2>
			<p>योगे युतिः स्यात् क्षययोः स्वयोर् वा धनर्णयोरन्तरमेव योगः ॥ ३ ॥</p>
			<p>रूपत्रयं रूपचतुष्टयं च क्षयं धनं वा सहितं वदाऽऽशु।<br />सवर्णं क्षयः स्वं च पृथक् पृथङ्मे धनर्णयोः संकलनामवैषि ॥ ४ ॥</p>
			<p>अत्र रूपाणामव्यक्तानां चाऽऽद्याक्षराणि उपलक्षणार्थं लेख्यानि।<br />तथा यान्यूणगतानि तानि ऊर्ध्वबिन्दूनि चेति॥ ५ ॥</p>
			<p>एवं भिन्नेष्वपीति॥ ६ ॥</p>
			<p>संशोध्यमानं स्वमृणत्वमेति स्वत्वं क्षयस्तद्युतिरूक्तवच्च ॥ ७ ॥</p>
			<p>त्रयाद् व्दयं स्वात् स्वमृणादृणं च व्यस्तं च संशोध्य वदाऽऽशु शेषम् ॥ ८ ॥</p>
			<p>स्वयोरस्वयोः स्वं वधः स्वर्णघाते क्षयः ॥ ९ ॥ </p>
			<p>धनं धनेनर्णमृणेन निघ्नं द्वयं त्रयेण स्वमृणेन किं स्यात् ॥ १० ॥</p>
			<p>भागहारेऽपि चैवं निरुक्तम् ॥ ११ ॥</p>
			<p>रूपाष्टकं रूपचतुष्टयेन धनं धनेनर्णमृणेन भक्तम् ।<br />ऋणं धनेन स्वमृणेन किं स्याद् द्रतं वदेदं यदि बोबधीषि॥ १२ ॥</p>
			<p>कृतिः स्वर्णयोः स्वं स्वमूले धनर्णे।<br />न मूलं क्षयस्यास्ति तस्याकृतित्वात् ॥ १३ ॥ </p>
			<p>धनस्य रूपत्रितयस्य वर्गं क्षयस्य च ब्रूहि सखे ममाऽऽशु ॥ १४ ॥ </p>
			<p>धनात्मकानामधनात्मकानां मूलं नवानां च पृथक् वदाऽऽशु ॥ १५ ॥</p>
		</section>
		<section class="level2 unnumbered" id="id-001.2">
			<h2 class="level2-title" epub:type="title">२. शून्यषड्विधम् ।</h2>
			<p>खयोगे वियोगे धनर्णं तथैव च्युतं शून्यतस्तद्विपर्यासमेति॥ १६ ॥</p>
			<p>रुपत्रयं स्वं क्षयगं च खं च ।<br />किं स्यात् खयुक्तं वद खच्युतं च ॥ १७ ॥</p>
			<p>वधादौ वियत् खस्य खं खेन घाते।<br />खहारो भवेत् खेन भक्तश्च राशिः ॥ १८ ॥</p>
			<p>द्विघ्नं त्रिहृत्खं खहृतं त्रयं च शून्यस्य वर्गं वद मे पदं च ॥ १९ ॥</p>
			<p>अस्मिन् विकारः खहरेण राशावपि प्रविष्टेष्वपि निःसतेषु।<br />बहुष्वपि स्याल्लयसृष्टिकालेऽनन्तेऽच्युते भूतगणेषु यद्वत् ॥ २० ॥</p>
		</section>
		<section class="level2 unnumbered" id="id-001.3">
			<h2 class="level2-title" epub:type="title">३. वर्णषड्विधम्</h2>
			<p>यावत्तावत्कालको नीलकोऽन्यो<br />
				वर्णः पीतो लोहितश्चैतदाद्याः।<br />
				अव्यक्तानां कल्पिता मानसंज्ञास् <br />
			तत्संख्यानं कर्तुमाचार्यवर्यैः ॥ २१ ॥</p>
			<p>योगोऽन्तरं तेषु समानजात्योर् विभिन्नजात्योश्च पृथक् स्थितिश्च ॥ २२ ॥ </p>
			<p>स्वमव्यक्तमेकं सखे सैकरूपं धनाव्यक्तयुग्मं विरूपाष्टकं च ।<br />युतौ पक्षयोरेतयोः किं धनर्णे विपर्यस्य चैक्ये भवेत् किं वदाऽऽशु ॥ २३ ॥</p>
			<p>धनाव्यक्तवर्गत्रयं सत्रिरूपं क्षयायुक्तयुग्मेन युक्तं च किं स्यात् ॥ २४ ॥</p>
			<p>धनाव्यक्तयुग्माद् ऋणाव्यक्तषट्कं स्वरूपाष्टकं प्रोज्ज्ञय शेषं वदाऽऽशु ॥ २५ ॥ </p>
			<p>स्याद् रूपवर्णाभिहतौ तु वर्णौ व्दित्र्यादिकानां समजातिकानाम् ॥<br />
				वधे तु तद्बर्गघनादयः स्युस् तद् भावितं चासमजातिघाते ।<br />
			भागादिकं रूपवदेव शेषं व्यक्ते यदुक्तं गणिते तदत्र ॥ २६ ॥</p>
			<p>गुण्यः पृथग् गुणकखण्डसमो निवेश्यस् <br />
				तैः खण्डकैः क्रमहतः सहितो यथोक्त्या।<br />
				अव्यक्तवर्गकरणीगुणनासु चिन्त्यो<br />
			व्यक्तोक्तखण्डगुणनाविधिरेवमत्र ॥ २७ ॥ </p>
			<p>यावत्तावत्पञ्चकं व्येकरूपं यावत्तावद्भिस्रिभिः सद्विरूपैः।<br />संगुण्य द्राग् ब्रूहि गुण्यं गुणं वा व्यस्तं स्वर्णं कल्पयित्वा च विद्वन् ॥ २८ ॥</p>
			<p>भाज्याच्छेदः शुध्यति प्रच्युतः सन् स्वेषु स्वेषु स्थानकेषु क्रमेण।<br />यैर्यैर्वर्णैः संगुणो यैश्च रूपैर् भागाहेर लब्धयस्ताःस्युरत्र ॥ २९ ॥</p>
			<p>रूपैः षड्भिर्वर्जितानां चतुर्णामव्यक्तानां ब्रूहि वर्गं सखे मे ॥ ३० ॥</p>
			<p>कृतिभ्य आदाय पदानि तेषां द्वयोर्द्वयोश्चाभिहतिं द्विनिघ्नीम् ।<br />शेषात् त्यजेद् रूपपदं गृहीत्वा चेत्सन्ति रूपाणि तथैव शेषम् ॥ ३१ ॥ </p>
			<p>यावत्तावत्कालकनीलवर्णास्रिपञ्चसप्तधनम् ।<br />द्वित्रैकमितैः क्षयगैः सहिता रहिताः कति स्युस्तैः॥ ३२ ॥ </p>
			<p>यावत्तावत्त्रयमृणमृणं कालकौ नीलकः स्वं<br />
				रूपेणाऽऽढ्या द्विगुणितमितैस्तैस्तु तैरेव निघ्नाः। <br />
				किं स्यात्तेषां गुणनजफलं गुण्यभक्तं च कि स्याद् <br />
			गुण्यस्याथ प्रकथय कृतिं मूलमरयाः कृतेश्च ॥ ३३ ॥</p>
		</section>
		<section class="level2 unnumbered" id="id-001.4">
			<h2 class="level2-title" epub:type="title">४. करणीषड्विधम्।</h2>
			<p>योगं करण्योर्महतीं प्रकल्प्य घातस्य मूलं द्विगुणं लघुं च ।<br />
				योगान्तरे रूपवदेतयोस्ते वर्गेण वर्गं गुणयेद् भजेच्च॥<br />
				लघ्व्या हतायास्तु पदं महत्या सैकं निरेकं स्वहतं लघुघ्नम् ।<br />
			योगान्तरे स्तः क्रमशस्तयोर्वा पृथक् स्थितिः स्याद् यदि नास्ति मूलम् ॥ ३४ ॥</p>
			<p>द्विकाष्टमित्येस्रिभसंख्ययोश्च योगान्तरे ब्रूहि सखे करण्योः।<br />त्रिसप्तमित्योश्च चिरं विचिन्त्य चेत् षडविधं वेत्सि सखे करण्याः ॥ ३५ ॥</p>
			<p>द्वित्र्यष्टसंख्यागुणकः करण्योर्गुण्यस्रिसंख्या त सपञ्चरुपा ।<br />वधं प्रचक्ष्वाऽऽशु विपञ्चरूपे गुणेऽथवा त्र्यर्कमिते करण्यौ ॥ ३६ ॥</p>
			<p>क्षयो भवेच्च क्षयरूपवर्गश्चेत्साध्यतेऽसौ करणीत्वहेतोः ।<br />ऋणात्मिकायाश्च तथा करण्या मलं क्षयो रूपविधानहेतोः ॥ ३७ ॥</p>
			<p>धनर्णताव्यत्ययमीप्सितायाश्छेदे करण्या असकृद् विधाय ।<br />
				तादृक्छिदा भाज्यहरौ निहन्याद् एकैव यावत् करणी हरेस्यात् ॥<br />
				भाज्यास्तया भाज्यगताः करण्यो लब्धाः करण्यो यदि योगजाः स्युः।<br />
			विश्लोषसूत्रेण पृथक् च कार्या यथा तथा प्रष्ट्ररभीप्सिताः स्युः ॥ ३८ ॥</p>
			<p>वर्गेण योगकरणी विहृता विशुध्येत् खण्डानि तत्कृतिपदस्य यथेप्सितानि।<br />कृत्वा तदीयकृतयः खलु पूर्वलब्ध्या क्षण्णा भवन्ति पृथगेवमिमाः करण्यः ॥ ३९ ॥</p>
			<p>द्विकत्रिपञ्चप्रमिताः करण्यस्तासां कृतिं द्वित्रिकसंख्ययोश्च।<br />
				षट्पञ्चकद्वित्रिकसंमितानां पृथक्पृथङ्मे कथयाऽऽशु विद्वन् ॥<br />
			अष्टादशाष्टद्विकसंमितानां कृती कृतीनां च सखे पदानि ॥ ४० ॥</p>
			<p>वर्गे करण्या यदि वा करण्योस्तुल्यानि रूपाण्यथवा बहूनाम् <br />
				विशोधयेद् रूपकृतेः पदेन शेषस्य रूपाणि युतोनितानि॥<br />
				पृथक् तदर्धे करणीद्वयं स्यान् मूलेऽथ बह्वी करणी तयोर्या । <br />
			रूपाणि तान्येवमतोऽपि भूयः शेषाः करण्यो यदि सन्ति वर्गे ॥ ४१ ॥ </p>
			<p>ऋणात्मिका चेत् करणी कृतौ स्याद् धनात्मिका तां परिकल्प्य साध्ये ।<br />मूले करण्यावनयोरभीष्टा क्षयात्मिकैका सुधियावगम्या ॥ ४२ ॥</p>
			<p>त्रिसप्तमित्योर्वद मे करण्योर् विश्लेषवर्गं कृतितः पदं च।<br />द्विकत्रिपञ्चप्रमिताः करण्यः स्वस्वर्णगा व्यस्तधनर्णगा वा ।<br />तासां कृतिं ब्रूहि कृतेः पदं च चेत् षड्विधं वेत्सि सखे करण्याः ॥ ४३ ॥</p>
			<p>एकादिसंकलितमितकरणीखण्डानि वर्गराशौ स्युः।<br />
				वर्गे वरणीत्रितये करणीद्वितयस्य तुल्यरूपाणि।<br />
				करणीषट्के तिसृणां दशसु चतसृणां तिथिषु पञ्चानाम् ।<br />
				रूपकृतेः प्रोज्झ्य पदं ग्राह्यं चेदन्यथा न सत् क्वापि।<br />
				उत्पत्स्यमानयैवं मूलकरण्याऽल्पया चतुर्गुणया।<br />
				यासामपवर्तः स्याद् रूपकृतेस्ता विशोध्याः स्युः॥<br />
				अपवर्ते या लब्धा मूलकरण्यो भवन्ति ताश्चापि ।<br />
			शेषविधिना न यदि ता भवन्ति मूलं तदा तदसत् ॥ ४४ ॥ </p>
			<p>वर्गे यत्र करण्यो दन्तैः सिद्धैर्गजैर्मिता विद्वन् ।<br />रूपैर्दशभिरूपेताः किं मूलं ब्रूहि तस्य स्यात् ॥ ४५ ॥</p>
			<p>वर्गे यत्र करण्यास्तिथिविश्वहुताशनैश्चतुर्गुणितैः।<br />तुल्या दशरूपाढ्याः किं मूलं ब्रूहि तस्य स्यात् ॥ ४६ ॥</p>
			<p>अष्टौ षट् पञ्चाशत् षष्टिः करणीत्रयं कृतौ यत्र।<br />रूपैर्दशभिरूपेतं किं मूलं ब्रूहि तस्य स्यात् ॥ ४७ ॥</p>
			<p>चतुर्गुणाः सूर्यतिथीषु रूद्रनागर्तवो यत्र कृतौ करण्यः।<br />सविश्वरूपा वद तत्पदं ते यद्यस्ति बीजे पटुताभिमानः ॥ ४८ ॥</p>
			<p>चत्वारिंशदशीतिद्विशतीतुल्याः करण्यश्चेत् ।<br />सप्तदशरूपयुक्तास्तत्र कृतौ किं पदं ब्रूहि ॥ ४९ ॥</p>
		</section>
		<section class="level2 unnumbered" id="id-001.5">
			<h2 class="level2-title" epub:type="title">५. कुट्टकविवरणम् ।</h2>
			<p>भाज्यो हारः क्षेपकश्चापवर्त्यः केनाप्यादौ संभवे कुट्टकार्थम् ।<br />येन च्छिन्नौ भाज्यहारौ न तेन क्षेपश्चैतद् दुष्टमुद्दिष्टमेव ॥ ५० ॥</p>
			<p>परस्परं भाजितयोर्ययोर्यः शेषस्तयोः स्याद् अपवर्तनं सः।<br />
				तेनापवर्तेन विभाजितौ यौ तौ भाज्यहारौ दृढसंज्ञकौ स्तः ॥<br />
				मिथौ भजेत्तौ दृढभाज्यहारौ थावद्विभाज्ये भवतीह रूपम् ।<br />
				फलान्यधोऽधस्तदधो निवेश्यः क्षेपस्तथाऽन्ते खमुपान्तिमेन । <br />
				स्वोर्ध्वेहतेऽन्त्येन युते तदन्त्यं त्यजेन्मुहुः स्याद् इति राशियुग्मम् ।<br />
			ऊर्ध्वो विभाज्येन दृढेन तष्टः फलं गुणः स्याद् अपरो हरेण ॥ ५१ ॥</p>
			<p>एवं तदेवात्र यदा समास्ताः स्युर्लब्धयश्चेद् विषमास्तदानीम् ।<br />यथागतौ लव्धिगुणौ विशोध्यौ स्वतक्षणाच्छेषमितो तु तौ स्तः ॥ ५२ ॥</p>
			<p>भवति कुट्टविधेर्युतिभाज्ययोः समपवर्तितयोरपि वा गुणः ।<br />भवति यो युति भाजकयोः पुनः स च भवेद् अपवर्तनसंगुणः ॥ ५३ ॥</p>
			<p>योगजे तक्षणाच्छुद्धे गुणाप्ती स्तो वियोगजे ।<br />धनभाज्योद्भवे तद्वद् भवेताम् ऋणभाज्यजे ॥ ५४ ॥ </p>
			<p>गुणलब्ध्योः समं ग्राह्यं धीमता तक्षणे फलम् ॥ ५५ ॥</p>
			<p>हरतष्टे धनक्षेपे गुणलब्धी तु पूर्ववत् ।<br />क्षेपतक्षणलाभाढ्या लब्धिः शुद्धौ तु वर्जिता ॥ ५६ ॥</p>
			<p>अथवा भागहारेण तष्टयोः क्षेपभाज्ययोः।<br />गुणः प्राग्वत् ततो लब्धिर् भाज्याद्धत युतोद् धृतात् ॥ ५७ ॥</p>
			<p>क्षेपाभावोऽथवा यत्र क्षेपः शुध्येद्धरोद्धृतः।<br />ज्ञेयः शून्यं गुणस्तत्र क्षेपो हरहृतः फलम् ॥ ५८ ॥</p>
			<p>इष्टाहतस्वस्वहरेण युक्ते ते वा भवेतां बहु        णाप्ती ॥ ५९ ॥</p>
			<p>एकविंशतियुतं शतद्वयं यद्गुणं गणक पञ्चषष्टियुक् ।<br />पञ्चवर्जितशतद्वयोद्धृतं शुद्धिमेति गुणकं वदाऽऽशु तम् ॥ ६० ॥</p>
			<p>शतं हतं येन युतं नवत्या विवर्जितं वा विहृतं त्रिशष्ट्या।<br />निरग्रकं स्याद् वद मे गुणं तं स्पष्टं पटीयान् यदि कुदृकेऽसि ॥ ६१ ॥</p>
			<p>यद् गुणाक्षयगषष्टिरन्विता वर्जिता च यदि वा त्रिभिस्ततः।<br />स्यात् त्रयोदशहृता निरग्रका तं गुणं गणक मे पृथग् वद ॥ ६२ ॥</p>
			<p>अष्टादश गुणाः केन दशाढ्या वा दशोनिताः।<br />शुद्धं भागं प्रयच्छन्ति क्ष्यगैकादशोद्धृताः ॥ ६३ ॥</p>
			<p>येन संगुणिताः पञ्च त्र्योविंशतिसंयुताः।<br />वर्जिता वा त्रिभिर्भक्ता निरग्राः स्युः स को गुणः ॥ ६४ ॥</p>
			<p>येन पञ्च गुणिताः खसंयुताः पञ्चषष्टिसहिताश्च तेऽथवा।<br />स्युस्रयोदश हृता निरग्रकास्तं गुणं गणक कीर्तयाऽऽशु मे ॥ ६५ ॥</p>
			<p>क्षेपं विशुद्धिं परिकल्प्य रूपं पृथक्तयोर्ये गुणकारलब्धी ।<br />अभीप्सितक्षेपविशुद्धिनिघ्ने स्वहारतष्टे भवतस्तयोस्ते ॥ ६६ ॥</p>
			<p>कल्प्याऽथ शुद्धिर्विकलावशेषं षष्टिश्च भाज्यः कुदिनानि हारः।<br />तज्जं फलं स्युर्विकलागुणस्तु लिप्ताग्रमस्माच्च कलालवाग्रम् ।<br />एवं तदूर्ध्वं च तथाऽधिमासावमाग्रकाभ्यो दिवसा रवीन्द्वोः ॥ ६७ ॥ </p>
			<p>एको हरश्चेद् गुणकौ विभिन्नौ विभिन्नौ तदा गुणैक्यं परिकल्प्य भाज्यम् ।<br />अग्रैक्यमग्रं कृत उक्तवद्यः संश्लिष्टसंज्ञः स्फुटकुट्टकोऽसौ ॥ ६८ ॥</p>
			<p>कः पञ्चनिध्नो विहृतस्रिषष्ट्या सष्तावशेषोऽथ स एव राशिः।<br />दशाहतः स्याद् विहृतस्रिषष्ट्या चतुर्दशाग्रो वद राशिमेनम् ॥ ६९ ॥</p>
		</section>
		<section class="level2 unnumbered" id="id-001.6">
			<h2 class="level2-title" epub:type="title">६. वर्गप्रकृतिः।</h2>
			<p>इष्टं ज्हस्वं तस्य वर्गः प्रकृत्या क्षुण्णौ युक्तौ वर्जिता वा स येन ।<br />मूलं दद्यात् क्षेपकं तं धनर्णं मूलं तच्च ज्येष्ठमूलं वदन्ति॥ ७० ॥</p>
			<p>ज्हस्वज्येष्ठक्षेपकान् न्यस्य तेषां तानन्यान्वाऽधो निवेश्य क्रमेण ।<br />
				साध्यान्येभ्यो भावनाभिर्बहूनि मूलान्येषां भावना प्रोच्यतेऽतः॥<br />
				वज्राभ्यासौ ज्येष्ठलघ्वोस्तदैक्यं ज्हस्वं लघ्वोराहतिश्च प्रकृत्या।<br />
				क्षुण्णा ज्येष्ठाभ्यासयुग्ज्येष्ठमूलं तचाभ्यासः क्षेपयोः क्षेपकः स्यात् ॥ <br />
				ज्हस्वं वज्राभ्यासयोरन्तरं वा लध्वोर्घातो यः प्रकृत्या विनिघ्नः।<br />
			घातो यश्च ज्येष्ठयोस्तद्वियोगो ज्येष्ठं क्षेपोऽत्रापि च क्षेपघातः ॥ ७१ ॥</p>
			<p>इष्टवर्गप्रकृत्योर् यद् विवरं तेन वा भजेत् ।<br />द्विघ्नमिष्टं कनिष्ठं तत्पदं स्याद् एकसंयुतौ।<br />ततो ज्येष्ठमिहानन्त्यं भावनातस्तथेष्टतः ॥ ७३ ॥</p>
			<p>को वर्गोऽष्टहतः सैकः कृतिः स्याद् गणकोच्यताम् ।<br />एकादशगुणः को वा वर्गः सैकः कृतिः सखे ॥ ७४ ॥</p>
			<p>ज्हस्वज्येष्ठपदक्षेपान् भाज्यप्रक्षेपभाजकान् ।<br />
				कृत्वा कल्प्यो गुणस्तत्र तथा प्रकृतितश्च्युते।<br />
				गुणवर्गे प्रकृत्योनेऽथवाऽल्पं शेषकं यथा ।<br />
				तत्तु क्षेपहृतं क्षेपो व्यस्तः प्रकृतितश्च्युते । <br />
				गुणलब्धिः पदं ज्हस्वं ततो ज्येष्ठमतोऽसकृत् ।<br />
				त्यक्त्वा पूर्वपदक्षेपांश्चक्रवालम् इदं जगुः।<br />
				चतुर्द्व्येकयुतावेवमिभिन्ने भवतः पदे।<br />
			चतुर्द्विक्षेपमूलाभ्यां रूपक्षेपार्थभावना ॥ ७५ ॥</p>
			<p>का सप्तषष्टिगुणिता कृति रेकयुक्ता का चैक षष्टिनिहता च सखे सरूपा ।<br />स्यान् मूलदा यदि कृतिप्रकृतिर्निातान्तं त्वच्चेतसि प्रवद तात ततालतावत् ॥ ७६ ॥ </p>
			<p>रूपशुद्धौ खिलोद्दिष्टं वर्गयोगो गुणो न चेत् ॥ ७७ ॥</p>
			<p>अखिले कृतिमूलाभ्यां द्विधा रूपं विभाजितम् ।<br />द्विधा ज्हस्वपदं ज्येष्ठं ततो रूपविशोधने ।<br />पूर्ववद् वा प्रसाध्येते पदे रूपविशोधने ॥ ७८ ॥</p>
			<p>त्रयोदशगुणो वर्गो निरेकः कः कृतिर् भवेत् ।<br />को वाऽष्टगुणितो वर्गो निरेको मूलदो वद ॥ ७९ ॥</p>
			<p>को वर्गः षड्गुणस्त्र्याढ्यो द्वादशाढ्योऽथवा कृतिः।<br />युतो वा पञ्चसप्तत्या त्रिशत्या वा कृतिर् भवेत् ॥ ८० ॥</p>
			<p>स्वबुद्ध्यैव पदे ज्ञेये बहुक्षेपविशोधने ।<br />तयोर्भावनयाऽऽनन्त्यं रूपक्षेपपदोत्थया ॥ ८१ ॥</p>
			<p>वर्गच्छिन्ने गुणे ह्रस्वं तत्पदेन विभाजयेत् ॥ ८२ ॥</p>
			<p>द्वात्रिंशद् गुणितो वर्गः कः सैको मूलदो वद ॥ ८३ ॥</p>
			<p>इष्टभक्तो द्विधा क्षेप इष्ठेनाढ्यो दलीकृतः।<br />गुणमूलहृतश्चाऽऽद्यो ह्रस्वज्येष्ठे क्रमात् पदे ॥ ८४ ॥</p>
			<p>का कृतिर् नवभिः क्षुण्णा द्विपञ्चाशद्युता कृतिः।<br />को वा चतुर्गुणो वर्गस् त्रयस्रिंशद्युता कृतिः ॥ ८५ ॥</p>
			<p>त्रयोदशगुणो वर्गः कस् त्रयोदशवर्जितः।<br />त्रयोदशयुतो वा स्याद् वर्ग एव निगद्यताम् ॥ ८६ ॥</p>
			<p>ऋणगैः पञ्चभिः क्षुण्णः को वर्गः सैकविंशतिः।<br />वर्गः स्याद् वद् चेद् वेत्सि क्षयगप्रकृतौ विधिम् ॥ ८७ ॥</p>
			<p>उक्तं बीजोपयोगीदं संक्षिप्तं गणितं किल। <br />अतो बीजं प्रवक्ष्यामि गणकानन्दकारकम् ॥ ८८ ॥</p>
		</section>
		<section class="level2 unnumbered" id="id-001.7">
			<h2 class="level2-title" epub:type="title">७. एकवर्णसमीकरणम् ।</h2>
			<p>यावत्तावत्कल्प्यमव्यक्तराशेर्मानं तस्मिन्कुर्वतोद्दिष्टमेव।<br />
				तुल्यौ पक्षौ साधनीयौ प्रयत्नात्त्यक्त्वा क्षिप्त्वा वाऽपि संगुण्य भक्त्वा ॥<br />
				एकाव्यक्तं शोधयेदन्यपक्षाद्रूपाण्यन्यस्येतरस्माच्च पक्षात् ।<br />
				शेषाव्यक्ते नोद्धरेद्रूपशेषं व्यक्तं मानं जायते व्यक्तराशेः॥<br />
				अव्यक्तानां द्व्यादिकानामपीह यावत्तावद्-द्व्यादिनिघ्नं हृतं वा ।<br />
			युक्तोनं वा कल्पयेदात्मबुद्ध्या मानं क्वापि व्यक्तमेवं विदित्वा ॥ ८९ ॥</p>
			<p>एकस्य रूपत्रिशती षडश्वा अश्वा दशान्यस्य तु तुल्यमौल्याः।<br />ऋणं तथा रूपशतं च यस्य तौ तुल्यवित्तौ च किमश्वमौल्यम् ॥ ९० ॥</p>
			<p>यदाद्यवित्तस्य दलं दियुक्तं तत्तु ल्यवित्तो यदि वा द्वितीयः।<br />आद्यो धनेन त्रिगुणोऽन्यता वा पृथक् पृथङ् मे वद वाजिमौल्यम् ॥ ९१ ॥</p>
			<p>माणिक्यामलनीलमौक्तिकमितिः पञ्चाष्ट सप्त क्रमा-<br />
				देकस्यान्यरस्य सप्त नव षट् तद्रत्नसंख्या सखे।<br />
				रूपाणां नवतिर्द्विषष्टिरनयोस्तौ तुल्यवित्तौ तथा<br />
			बीजज्ञ प्रतिरत्नजानि सुमते मौल्यानि शीघ्रं वद ॥ ९२ ॥</p>
			<p>एको ब्रवीति मम देहि शतं धनेन त्वत्तो भवामि हि सखे द्विगुणस्ततोन्यः।<br />व्रूते दशार्पयसि चेन्मम षड्गुणोऽहं त्वत्तस्तयोर्वद धने मम किं प्रमाणे ॥ ९३ ॥ </p>
			<p>माणिक्याष्टकमिन्द्रनीलदशकं मुक्ताफलानां शतं<br />
				यत्ते कर्णविभूषणे समधनं क्रीतं त्वदर्थे मया।<br />
				तद्रत्नत्रयमौल्यसंयुतिमितिस्त्र्यूनं शतार्धं प्रिये <br />
			मौल्यं ब्रूहि पृथग्यदीह गणिते कल्पाऽसि कल्याणिनि ॥ ९४ ॥</p>
			<p>पञ्चांशोऽलिकुलात्कदम्बमगमत्र्यंशः शिलीन्ध्रं तयोर् <br />
				विश्लेषस्रिगुणो मृगाक्षि कुटजं दोलायमानोऽपरः।<br />
				कान्ते केतकमालतीपरिमलप्राप्तैककालप्रियाद् <br />
			दूताहूत इतस्ततो भ्रमति खे भृङ्गोऽलिसंख्यां वद ॥ ९५ ॥</p>
			<p>पञ्चकशतदत्तधनात्फलस्य वर्गं विशोध्य परिशिष्टम् ।<br />दत्तं दशकशतेन तुल्यः कालः फलं च तयोः ॥ ९६ ॥</p>
			<p>एकशतदत्तधनात्फलस्य वर्गं विशोध्य परिशिष्टम् ।<br />पञ्चकशतेन दत्तं तुल्यः कालः फलं च तयोः ॥ ९७ ॥</p>
			<p>माणिक्याष्टकमिन्द्रनीलदशकं मु्क्ताफलानां शतं <br />
				सद्-वज्राणि च पञ्च रत्नवणिजां येषां चतुर्णां धनम् ।<br />
				संगस्नेहवशेन ते निजघनाद् दत्त्वैकमेकं मिथो<br />
			जातास्तुल्यधनाः पृथग्वद सखे तद्रत्नमौल्यानि मे ॥ ९८ ॥</p>
			<p>पञ्चकशतेन दत्तं मलं सकलान्तरं गते वर्षे।<br />द्विगुणं षोडशहीनं लब्धं किं मूलमाचक्ष्व ॥ ९९ ॥</p>
			<p>यत्पञ्चकद्विकचतुष्कशतेन दत्तं खण्डैस्रिभिर्नवतियुक् त्रिशती धनं तत्।<br />मासेषु सप्तदशपञ्चसु तुल्यमाप्तं खण्डत्रयेऽपि सकलं वद खण्डसंख्याम् ॥ १०० ॥</p>
			<p>पुरप्रवेशे दशदो द्विसंगुणं विधाय शेषं दशभुक् च निर्गमे ।<br />ददौ दशैवं नगरत्रयेऽभवत्त्रिनिघ्नमाद्यं वद तत्कियद्धनम् ॥ १०१ ॥</p>
			<p>सार्धं तन्दुलमानकत्रयमहो द्रम्मेण मानाष्टकं <br />
				मद्-गानां च यदि त्रयोदशमिता एता वणिक्काकिणीः।<br />
				आदायार्पय तन्दुलांशयुगुलं मुद्गैकभागान्वितं <br />
			क्षिप्रंक्षिप्रभजो व्रजेम हि युतः सार्थोऽग्रतो यास्यति ॥ १०२ ॥ </p>
			<p>स्वार्धपञ्चांशनवमैर्युक्ताः के स्युः समास्रयः।<br />अन्यांशद्वयहीना ये षष्टिशेषाश्च तान्वद् ॥ १०३ ॥</p>
			<p>त्रयोदश तथा पञ्च करण्यौ भज्योर्मिती।<br />भूरज्ञाताऽत्र चात्वारः फलं भूमिं वदाऽऽशु मे ॥ १०४ ॥</p>
			<p>दशपञ्चकरण्यन्तरमेको बाहुः परश्च षट् करणी।<br />भूरष्टादश करणी रूपोना लम्बमाचक्ष्व ॥ १०५ ॥</p>
			<p>असमानसमच्छेदान्राशींस्तांश्चतुरो वद ।<br />यदैकं यद्-घनैक्यं वा येषां वर्गैक्यसंमितम् ॥ १०६ ॥</p>
			<p>त्र्यस्रक्षेत्रस्य यस्य स्यात्फलं कर्णेन संमितम् ।<br />दोःकोटिश्रुतिघातेन समं यस्य च तद्वद ॥ १०७ ॥</p>
			<p>युतौ वर्गोऽन्तरे वर्गो ययोर्घाते घनो भवेत्।<br />तौ राशी शीघ्रमाचक्ष्व दक्षोऽसि गणिते यदि ॥ १०८ ॥</p>
			<p>घनैक्यं जायते वर्गो वर्गैक्यं च ययोर्घनः।<br />तौ चेद्वेत्सि तदाऽहं त्वां मन्ये बीजविदां वरम् ॥१०९ ॥</p>
			<p>यत्र त्र्यस्रे क्षेत्रे धात्री मनुसंमिता सखे बाहू।<br />एकः पञ्चदशान्यस्त्रयोदश वदावलम्बकं तत्र ॥ ११० ॥</p>
			<p>यदि समभुवि वेणुर्द्वित्रिपाणिप्रमाणो<br />
				गणक पवनवेगादेकदेशे स भग्नः।<br />
				भुवि नृपमितहस्तेष्वङ्ग लग्नं तदग्रम् <br />
			कथय कतिषु मूलादेष भग्नः करेषु ॥ १११ ॥</p>
			<p>चक्रक्रौंचाकुलितसलिले क्वापि दृष्टं तडागे <br />
				तोयादूर्ध्वं कमलकलिकाग्रं वितस्तिप्रमाणम् ।<br />
				मन्दं मन्दं चलितमनिलेनाहतं हस्तयुग्मे <br />
			तस्मिन्मग्नं गणक कथय क्षिप्रमम्बुप्रमाणम् ॥ ११२ ॥</p>
			<p>वृक्षाद्धस्तशतोच्छ्रयाच्छतयुगे वापीं कपिः कोऽप्यगाद् <br />
				उत्तीर्याथ परो द्रतं श्रुतिपथात्प्रोड्डीय किंचिद्रुमात् ।<br />
				जातैवं समता तयोर्यदि गतावुड्डीयमानं कियद् <br />
			विद्वंश्चेत्सुपरिश्रमोऽस्ति गणिते क्षिप्रं तदाचक्ष्व मे ॥ ११३ ॥</p>
			<p>पञ्चदशदशकरोच्छ्रायवेण्वोरज्ञातमध्यभूमिकयोः।<br />इतरेतरमूलाग्रगसूत्रयुतेर्लम्बमानमाचक्ष्व ॥ ११४ ॥</p>
		</section>
		<section class="level2 unnumbered" id="id-001.8">
			<h2 class="level2-title" epub:type="title">८. मध्यमाहरणम् ।</h2>
			<p>अव्यक्तवर्गादि यदावशेषं पक्षौ तदेष्टेन निहत्य किंचित् ।<br />
				क्षेप्यं तयोर्येन पदप्रदः स्यादव्यक्तपक्षस्य पदेन भूयः॥<br />
				ब्यक्तस्य पक्षस्य समक्रियैवमव्यक्तमानं खलु लभ्यते तत् ।<br />
				न निर्वहश्चेद् घनवर्गवर्गेष्वेवं तदा ज्ञेयमिदं स्वबुद्ध्या॥<br />
				अव्यक्तमूलर्णगरूपतोऽल्पं व्यक्तस्य पक्षस्य पदं यदि स्यात् ।<br />
			ऋणं धनं तच्च विधाय साध्यमव्यक्तमानं द्विविधं क्वचित्तत् ॥ ११५ ॥</p>
			<p>`चतुराहतवर्गसमै रूपैः पक्षद्वयं गुणयेत् ।<br />पूर्वाव्यक्तस्य कृतेः समरुपाणि क्षिपेत्तयोरेव' इति ॥ ११६ ॥</p>
			<p>अलिकुलदलमूलं मालतीं यातमष्टौ<br />
				निखिलनवमभागाश्चालिनी भृंङ्गमेकम् ।<br />
				निशि परिमललुब्धं पद्ममध्ये निरुद्धम् <br />
			प्रतिरणति रणन्तं ब्रूहि कान्तेऽलिसंख्याम् ॥ ११७ ॥</p>
			<p>पार्थः कर्णवधाय मार्गणगणं क्रुद्धो रणे संदधे<br />
				तस्यार्धेन निवार्य तच्छरगणं मूलैश्चतुर्भिर्हयान् ।<br />
				शल्यं षड्भिरथेषुभिस्रिभिरपि च्छत्रं ध्वजं कार्मुकं <br />
			चिच्छेदास्य शिरः शरेण कति ते यानर्जुनः संदधे ॥ ११८ ॥</p>
			<p>व्येकस्य गच्छस्य दलं किलादिरादेर्दलं तत्प्रचयः फलं च ।<br />चयादिगच्छाभिहतिः स्वसप्तभागाधिका ब्रूहि चयादिगच्छान् ॥ ११९ ॥</p>
			<p>कः खेन विहृते राशिः कोट्या युक्तोऽथवोनितः।<br />वर्गितः स्वपदेनाऽऽढ्यः खगुणो नवतिर्भवेत् ॥ १२० ॥</p>
			<p>कः स्वार्धसहितो राशिः खगुणो वर्गितो युतः।<br />स्वपदाभ्यां खभक्तश्च जातः पञ्चदशोच्यताम् ॥ १२१ ॥</p>
			<p>राशिर्द्वादशनिघ्नो राशिघनाढ्यश्च कः समो यस्य ।<br />राशिकृतिः षड्गुणिता पञ्चत्रिंशद्युता विद्वन् ॥ १२२ ॥</p>
			<p>को राशिर्द्विशतीक्षण्णो राशिवर्गयुतो हतः।<br />द्वाभ्यां तेनोनितो राशिवर्गवर्गोऽयुतं भवेत् ।<br />रूपोनं वद तं राशिं वेत्सि बीजक्रियां यदि ॥ १२३ ॥</p>
			<p>वनान्तराले प्लवगाष्टभागः संवर्गितो वल्गति जातरागः।<br />ब्रूत्कारनादप्रतिनादहृष्टा दृष्टा गिरौ द्वादश ते कियन्तः ॥ १२४ ॥</p>
			<p>यूथात् पञ्चांशकस्त्र्यूनो वर्गितो गह्वरं गतः।<br />
				दृष्टः शाखामृगः शाखामारूढो वद ते कति ॥ <br />
				कर्णस्य त्रिलवेनोना द्वादशाङ्गुलशंकुभा । <br />
			चतुर्दशाङ्गुला जाता गणक ब्रूहि तां द्रुतम् ॥ १२५ ॥</p>
			<p>चत्वारो राशयः के ते मूलदा ये द्विसंयुताः।<br />
				द्वयोर्द्वयोर्यथासन्नघाताश्चाष्टादशान्विताः॥<br />
				मूलदाः सर्वमूलैक्यादेकादशयुतात्पदम् ।<br />
			त्रयोदश सखे जातं बीजज्ञ वद तान्मम ॥ १२६ ॥</p>
			<p>राशिक्षेपाद्वधक्षेपो यद्गुणस्तत्पदोत्तरम् । <br />अव्यक्तराशयः कल्प्या वर्गिताः क्षेपवर्जिताः ॥ १२७ ॥</p>
			<p>क्षेत्रे तिथिनखैस्तुल्ये दोःकोटी तत्र का श्रुतिः।<br />उपपत्तिश्च रूढस्य गणितस्यास्य कथ्यताम् ॥ १२८ ॥</p>
			<p>दोः कोट्यन्तरवर्गेण द्विघ्नो घातः समन्वितः। <br />वर्गयोगसमः स स्याद्-द्वयोरव्यक्तयोर्यथा ॥ १२९ ॥</p>
			<p>भुजात्र्युनात्पदं व्येकं कोटिकर्णान्तरं सखे। <br />यत्र तत्र वद क्षेत्रे दोःकोटिश्रवणान्मम ॥ १३० ॥</p>
			<p>वर्गयोगस्य यद्राश्योर्युतिवर्गस्य चान्तरम् ।<br />
				द्विघ्नघातसमानं स्याद्वयोरव्यक्तयोर्यथा॥<br />
				चतुर्गुणस्य घातस्य युतिवर्गस्य चान्तरम् ।<br />
			राश्यन्तरकृतेस्तुल्यं द्वयोरव्यक्तयोर्यथा ॥ १३१ ॥</p>
			<p>चत्वारिंशद्युतिर्येषां दोः कोटिश्रवसां वद<br />भुजकोटिवधो येषु शतं विंशतिसंयुतम् ॥ १३२ ॥</p>
			<p>योगो दोःकोटिकर्णानां षट्-पञ्चाशद्वधस्तथा।<br />षट्शती सप्तभिः क्षुण्णा येषां तान्मेपृथग्वद ॥ १३३ ॥</p>
		</section>
		<section class="level2 unnumbered" id="id-001.9">
			<h2 class="level2-title" epub:type="title">९. अनेकवर्णसमीकरणम् ।</h2>
			<p>आद्यं वर्णं शोधयेदन्यपक्षादन्यान्रूपाण्यन्यतश्चाद्यभक्ते।<br />
				पक्षेऽन्यस्मिन्नाद्यवर्णोन्मितिः स्याद्वर्णस्यैकस्योन्मितीनां बहुत्वे ॥<br />
				समीकृतच्छेदगमे तु ताभ्यस्तदन्यवर्णोन्मितयः प्रसाध्याः।<br />
				अन्त्योन्मितौ कुट्टविधेर्गुणाप्ती ते भाज्यतद्-भाजकवर्णमाने ॥<br />
				अन्येऽपि भाज्ये यदि सन्ति वर्णास्तन्मानमिष्टं परिकल्प्य साध्ये।<br />
				विलोमकोत्थापनतोऽन्यवर्णमानानि भिन्नं यदि मानमेवम् ।<br />
			भूयः कार्यः कुट्टकोऽत्रान्त्यवर्णं तेनोत्थाप्योत्थापयेद्व्यस्तमाद्यात् ॥ १३४ ॥</p>
			<p>माणिक्यामलनीलमौक्तिकमितिः पञ्चाष्ट सप्त क्रमा<br />
				देकस्यान्यतरस्य सप्त नव षट् तद्रत्नसंख्या सखे। <br />
				रूपाणां नवतिर्द्विषष्टिरनयोस्तौ तुल्यवित्तौ तथा<br />
			बीजज्ञ प्रतिरत्नजानि सुमते मौल्यानि शीघ्रं वद ॥ १३५ ॥</p>
			<p>एको ब्रवीति मम देहि शतं धनेन<br />
				त्बत्तो भवामि हि सखे द्विगुणस्ततोऽन्यः।<br />
				ब्रूते दशार्पयसि चेन्मम षड्गुणोऽहं<br />
			त्वत्तस्तयोवद धने मम किं प्रमाणे ॥ १३६ ॥</p>
			<p>अश्वाः पञ्चगुणाङ्गमङ्गलमिता येषां चतुर्णां धना<br />
				न्युष्ट्राश्च द्विमुनिश्रुतिक्षितिमिता अष्टद्विभूपावकाः ।<br />
				तेषामश्वतरा वृषा मुनिमहीनेत्रेन्दुसंख्याःक्रमात् <br />
			सर्वे तल्यधनाश्च ते वद सपद्यश्वादि मौल्याति मे ॥ १३७ ॥</p>
			<p>त्रिभिः पारावताः पञ्च पञ्चभिः सप्त सारसाः।<br />
				सप्तभिर्नव हंसाश्च नवभिर्बर्हिणस्त्रयः॥<br />
				द्रम्मैरवाप्यते द्रम्मशतेन शतमानय।<br />
			एषां पारावतादीनां विनोदार्थं महीपतेः ॥ १३८ ॥ </p>
			<p>षड्भक्तः पञ्चाग्रः पञ्चविभक्तो भवेच्चतुष्काग्रः।<br />चतुरुद्धृतस्त्रिकाग्रो द्वयग्रस्त्रिसमुद्धृतः कः स्यात् ॥ १३९ ॥</p>
			<p>स्युः पञ्चसप्तनवभिः क्षुण्णेषु हृतेषु केषु विंशत्या।<br />रूपोत्तराणि शेषाण्यवाप्तयश्चापि शेषसमाः ॥ १४० ॥</p>
			<p>एकाग्रो द्विहृतः कः स्याद्-द्विकाग्रस्रिसमुद्-धृतः।<br />त्रिकाग्रः पञ्चभिर्भक्तस्तद्वदेव हि लब्धयः ॥ १४१ ॥</p>
			<p>कौ राशी वद पञ्चषट्कविहृतावेकद्विकाग्रौ ययोर् <br />
				द्व्यग्रं त्र्युद्-धृतमन्तरं नवहृता पञ्चाग्रका स्याद्युतिः।<br />
				घातः सप्तहृतः षडग्र इति तौ षट्-काष्टकाभ्यां विना <br />
			विद्वन् कुट्टकवेदिकुञ्जरघटासंघट्टसिंहोऽसि चेत् ॥ १४२ ॥</p>
			<p>नवभिः सप्तभिः क्षुण्णः को राशिस्रिंशता हृतः।<br />यदग्रैक्यं फलैक्याढ्यं भवेत्षड्विंशतेर्मितम् ॥ १४३ ॥</p>
			<p>कस्रिसप्तनवक्षुण्णो राशिस्रिंशद्विभाजितः।<br />यदग्रैक्यमपि त्रिंशद्धृतमेकादशाग्रकम् ॥ १४४ ॥</p>
			<p>कस्त्रयोविंशतिक्षुण्णः षष्ट्याऽशीत्या हृतः पृथक् <br />यदग्रैक्यं शतं दृष्टं कुट्टकज्ञ वदाऽऽशु तम् ॥ १४५ ॥</p>
			<p>अत्राधिकस्य वर्णस्य भाज्यस्थस्येप्सिता मितिः।<br />भागलब्धस्य नो कल्प्या क्रिया व्यभिचरेत्तथा ॥ १४६ ॥</p>
			<p>कः पञ्चगुणितो राशिस्त्रयोदशविभाजितः।<br />यल्लब्धं राशिना युक्तं त्रिंशज्जातं वदाऽऽशु तम् ॥ १४७ ॥</p>
			<p>षडष्टशतकाः क्रीत्वा समार्घेन फलानि ये। <br />विक्रीय च पुनः शेषमेकैकं पञ्चभिः पणैः॥<br />
			जाताः समपणास्तेषां कः क्रयो विक्रयश्च कः ॥ १४८ ॥</p>
		</section>
		<section class="level2 unnumbered" id="id-001.10">
			<h2 class="level2-title" epub:type="title">१०. अनेकवर्णसमीकरणान्तर्गतं मध्यमाहरणम् ।</h2>
			<p>`वर्गाद्यं चेत्तुल्यशुद्धौ कृतायां पक्षस्यैकस्योक्तवद्वर्गमृलम् '।<br />
				वर्गप्रकृ्त्या परपक्षमूलं तयोः समीकारविधिः पुनश्च।<br />
				वर्गप्रकृत्या विषयो न चेत्स्यात्तदाऽन्यवर्णस्य कृतेः समं तम् ।<br />
				कृत्वाऽपरं पक्षमथान्यमानं कृतिप्रकृत्याऽऽद्यमितिस्तथा च ।<br />
			वर्गप्रकृत्या विषयो यथास्यात्तथा सुधीभिर्बहुधा विचिन्त्यम् ॥ १४९ ॥ </p>
			<p>बीजं मतिर्विविधवर्णसहायिनी हि मन्दावबोधविधये विबुधैर्निजाद्यैः। <br />विस्तारिता गणकतामरसांशुमद्-भिर्या सैव बीजगणिताह्वयतामुपेता ॥ १५० ॥</p>
			<p>एकस्य पक्षस्य पदे गृहीते द्वितीयपक्षे यदि रूपयुक्तः।<br />
				अव्यक्तवर्गोऽत्र कृतिप्रकृत्या साध्ये तदा ज्येष्ठकनिष्ठमूले ॥<br />
				ज्येष्ठं तयोः पथमपक्षपदेन तुल्यं कृत्वोक्तवत्प्रथमवर्णमितिः प्रसाध्या।<br />
			ह्रस्वं भवेत्प्रकृतिवर्णमितिः सुधीभिरेवं कृतिप्रकृतिरत्र नियोजनीया ॥ १५१ ॥</p>
			<p>को राशिर्द्विगुणो राशिवर्गैः षड्भिः समन्वितः।<br />मूलदो जायते बीजगणितज्ञ वदाऽऽशु तम् ॥ १५२ ॥</p>
			<p>राशियोगकृतिर्मिश्रा राश्योर्योगघनेन च ।<br />द्विघ्नस्य घनयोगस्य सा तुल्या गणकेच्यताम् ॥ १५३ ॥</p>
			<p>द्वितीयपक्षे सति संभवे तु कृत्याऽपवर्त्यात्र पदे प्रसाध्ये।<br />
				ज्येष्ठं कनिष्ठेन तथा निहन्याच्चेद्वर्गवर्गेण कृतोऽपवर्तः॥<br />
			कनिष्ठवर्गेण तदा निहन्याज्ज्येष्ठं ततः पूर्ववदेव शेषम् ॥ १५४ ॥</p>
			<p>यस्य वर्गकृतिः पञ्चगुणा वर्गशतोनिता ।<br />मूलदा जायते राशिं गणितज्ञ वदाऽऽशु तम् ॥ १५५ ॥</p>
			<p>कयोः स्यादन्तरे वर्गो वर्गयोगो ययोर्घनः।<br />तौ राशी कथयाभिन्नौ बहुधा बीजवित्तम ॥ १५६ ॥</p>
			<p>साव्यक्तरूपो यदि वर्णवर्गस्तदाऽन्यवर्णस्य कृतेः समं तम् ।<br />कृत्वा पदं तस्य तदन्यपक्षे वर्गप्रकृत्योक्तवदेव मूले ॥<br />कनिष्ठमाद्येन पदेन तुल्यं ज्येष्ठं द्वितीयेन समं विदध्यात् ॥ १५७ ॥</p>
			<p>त्रिकादिद्व्युत्तरश्रेढ्यां गच्छे ववापि च यत्फलम्।<br />तदेव त्रिगुणं कस्मिन्नन्यगच्छे भवेद्वद ॥ १५८ ॥</p>
			<p>सरूपके वर्णकृती तु यत्र तत्रेच्छयैकां प्रकृतिं प्रकल्प्य।<br />शेषं ततः क्षेपकमुक्तवच्च मूले विदध्यादसकृत्समत्वे ॥ १५९ ॥</p>
			<p>तौ राशी वद यत्कृत्योः सप्ताष्टगुणयोर्युतिः।<br />मूलदा स्याद्वियोगस्तु मूलदो रूपसंयुतः ॥ १६० ॥</p>
			<p>घनवर्गयुतिवर्गो ययो राश्योः प्रजायते ।<br />समासोऽपि ययोर्वर्गस्तौ राशी शीघ्रमानय ॥ १६१ ॥</p>
			<p>सभाविते वर्णकृती तु यत्र तन्मूलमादाय तु शेषकस्य।<br />इष्टोद्-धृतस्येष्टविवर्जितस्य दलेन तुल्यं हि तदेव कार्यम् ॥ १६२ ॥</p>
			<p>ययोर्वर्गयुतिर्घातयुता मूलप्रदा भवेत् ।<br />तन्मूलगुणितो योगः सरूपश्चाऽऽशु तौ वद ॥ १६३ ॥</p>
			<p>यत्स्यात्साल्पवधार्धतो घनपदं यद्वर्गयोगात्पदं <br />
				ये योगान्तरयोर्द्विकाभ्यधिकयोर्वर्गान्तरात्साष्टकात् । <br />
				यच्चैंतत्पदपञ्चकं च मिलितं स्याद्वर्गमूलप्रदं <br />
			तौ राशी कथयाऽऽशु निश्चलमते षट्काष्टकाभ्यां विना ॥ १६४ ॥</p>
			<p>एवं सहस्रधा गूढा मूढानां कल्पना यतः।<br />क्रियया कल्पनोपायस्तदर्थमथ कथ्यते ॥ १६५ ॥</p>
			<p>सरूपमव्यक्तमरूपकं वा वियोगमूलं प्रथमं प्रकल्प्यम् ।<br />
				योगान्तरक्षेपकभाजिताद्यद्वर्गान्तरक्षेपकतः पदं स्यात् ॥<br />
				तेनाधिकं तत्तु वियोगमूलं स्याद्योगमूलं तु तयोस्तु वर्गौ। <br />
			स्वक्षेपकोनौ हि वियोगयोगौ स्यातां ततः संक्रमणेन राशी ॥ १६६ ॥ </p>
			<p>राश्योर् योगवियोगकौ त्रिसहितौ वर्गौ भवेता तयोर् <br />
				वर्गैक्यं चतुरूनितं रवियुतं वर्गान्तरं स्यात् कृतिः।<br />
				साल्पं घातदलं घनः पदयुतिस्तेषां द्वियुक्ता कृतिम् <br />
			तौ राशी वद कोमलामलमते षट् सप्त हित्वा परौ ॥ १६७ ॥ </p>
			<p>राश्योर्ययोः कृतिवियुती चैकेन संयुतौ वर्गौ।<br />रहिते वा तौ राशी गणयित्वा कथय यदि वेत्सि ॥ १६८ ॥</p>
			<p>यत्राव्यक्तं सरूपं हि तत्र तन्मानमानयेत् ।<br />
				सरूपस्यान्यवर्णस्य कृत्वा कृत्यादिना समम् ॥<br />
				राशिं तेन समुत्थाप्य कुर्यात्भूयोऽपरां क्रियाम् । <br />
			सरूपेणान्यवर्णेन कृत्वा पूर्वपदं समम् ॥ १६९ ॥</p>
			<p>यस्त्रिपञ्चगुणो राशिः पृथक्सैकः कृतिर्भवेत् ।<br />वदं तं बीजमध्येऽसि मघ्यमाहरणे पटुः ॥ १७० ॥</p>
			<p>को राशिस्रिभिरभ्यस्तः सरूपो जायते घनः।<br />घनमूलं कृतीभूतं त्र्यभ्यस्तं कृतिरेकयुक् ॥ १७१ ॥</p>
			<p>वर्गान्तरं कयो राश्योः पृथग्द्वित्रिगुणं त्रियुक् ।<br />वर्गो स्यातां वद क्षिप्र षट्कपञ्चकयोरिव ॥ १७२ ॥</p>
			<p>क्वचिदादेः क्वचिन्मध्यात्क्वचिदन्त्यात्क्रिया बुधैः।<br />आरभ्यते यथा लघ्वी निर्वहेच्च यथा तथा ॥ १७३ ॥</p>
			<p>वर्गादेर्यो हरस्तेन गुणितं यदि जायते ।<br />
				अव्यक्तं तत्र तन्मानमभिन्नं स्याद्यथा तथा<br />
			कल्प्योऽन्यवर्णवर्गादिस्तुल्यं शेषं यथोक्तवत् ॥ १७४ ॥</p>
			<p>को वर्गश्चतुरूनः सन्सप्तभक्तो विशुघ्यति।<br />त्रिंशदूनोऽथवा कस्तं यदि वेत्सि वद द्रूतं ॥ १७५ ॥</p>
			<p>हरभक्ता यस्य कृतिः शुध्यति सोऽपि द्विरूपपदगुणितः।<br />तेनाऽऽहतोऽन्यवर्णो रुपदेनान्वितः कल्प्यः॥ १७६ ॥</p>
			<p>न यदि पदं रूपाणां क्षिपेद्धरं तेषु हारतष्टेषु ।<br />तावद्यावद्वर्गो भवति न चेदेवमपि खिलं तर्हि ॥ १७७ ॥</p>
			<p>हत्वा क्षिप्त्वा च पदं यत्राऽऽद्यस्येह भवति तत्रापि । <br />आलापित एव हरो रूपाणि तु शोधनानि सिद्धानि ॥ १७८ ॥</p>
			<p>षड्भिरूनो घनः कस्य पञ्चभक्तो विशुध्यति।<br />तं वदास्ति तवालं चेद् अभ्यासो घनकुट्टके ॥ १७९ ॥</p>
			<p>यद्वर्गः पञ्चभिः क्षुण्णस्रियुक्तः षोडशोद्धृतः।<br />शुद्धिमेति समाचक्ष्व दक्षोऽसि गणिते यदि ॥ १८० ॥ </p>
		</section>
		<section class="level2 unnumbered" id="id-001.11">
			<h2 class="level2-title" epub:type="title">११ भावितम् ।</h2>
			<p>मुक्त्वेष्टवर्णं सुधिया परेषां कल्प्यानि मानानि यथोप्सितानि । <br />तथा भवेद्भावितभङ्ग एवं स्यादाद्यबीजक्रिययेष्टसिद्धिः ॥ १८१ ॥</p>
			<p>चतुस्रिगुणयो राश्योः संयुतिर्द्वियुता तयोः। <br />राशिघातेन तुल्या स्यात् तौ राशी वेत्सि चेद्वद् ॥ १८२ ॥</p>
			<p>चत्वारो राशयः के ते यद्योगो नखसंगुणः।<br />सर्व राशिहतेस्तुल्यो भावितज्ञ निगद्यताम् ॥ १८३ ॥</p>
			<p>यौ राशी किल या च निहतिर्यौ राशिवर्गौ तथा।<br />
				तेषामैक्यपदं सराशियुगुलं जातं त्रयोविंशतिः। <br />
				पञ्चाशत् त्रियुताथवा वद कियत्तद्राशियुग्मं पृथक् <br />
				कृत्वाऽभिन्नमवेहि वत्स गणकः कस्त्वत्समोऽस्ति क्षितौ ॥ १८४ ॥</p>
			<p>भावितं पक्षतोऽभीष्टात्त्यक्त्वा वर्णौ सरूपकौ<br />
				अन्यतो भाविताङ्केन ततः पक्षौ विभज्य च ॥<br />
				वर्णाङ्काहतिरूपैक्यं भक्त्वेष्टेनेष्टतत्फले।<br />
				एताभ्यां संयुतावूनौ कर्तव्यौ स्वेच्छया च तौ ।<br />
			वर्णाङ्कौ वर्णयोर्माने ज्ञातव्ये ते विपर्ययात् ॥ १८५ ॥</p>
			<p>द्विगुणेन कयो राश्योर्घातेन सदृशं भवेत् ।<br />दशेन्द्राहतराश्यैक्यं द्व्यूनषष्टिविवर्जितम् ॥ १८६ ॥</p>
			<p>त्रिपञ्चगुणराशिभ्यां युक्तो राश्योर्वधः कयोः।<br />द्विषष्टिप्रमितो जातस्तौ राशी त्वं वत्सि चेद् वद ॥ १८७ ॥</p>
		</section>
	</section>
</body>
</html>
